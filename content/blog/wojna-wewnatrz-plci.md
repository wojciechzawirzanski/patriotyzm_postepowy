+++
date = '2025-12-14T12:03:07+01:00'
draft = true
title = 'Wojna (wewnątrz) płci'
tags = ["Polska", "polaryzacja", "seks", "społeczeństwo"]
+++

Zadziwiająco często w publikacjach przeznaczonych dla kobiet takich jak Wysokie
Obcasy czy Onet Kobieta można znaleźć artykuły promujące
pozamałżeńskie romanse i inne formy zdrady albo zachwalające życie w samotności
i bezdzietność. Takie materiały normalizują
zachowania, które albo są mało pociągające dla większości kobiet (samotność),
albo grożą rozpadem związku (rozwiązłość).

Można by naiwnie pomyśleć, że celem
autorek jest zwiększanie wolności seksualnej kobiet. To dałoby paniom większą
swobodę przy podejmowaniu życiowych i seksualnych wyborów, nie narażając się
przy tym na krytykę i inne negatywne konsekwencje.
Rzeczywisty cel może być jednak zgoła przeciwny i wynikać ze zjawiska 
znanego jako **rywalizacja wewnątrzpłciowa**[^konkurencja].

W anglojęzycznym komentariacie coraz poważniej analizuje się hipotezę, którą
Rafał Ziemkiewicz żartobliwie wyraził już 7 lat temu[^ziemkiewicz]:

> Feminizm to ruch skierowany nie przeciwko mężczyznom, a zemsta kobiet
> brzydkich nad tymi ładnymi.

Od siebie dodam, że symetryczne twierdzenie można wysunąć wobec najbardziej
mizoginistycznych ideologii rozprzestrzeniających się wśród mężczyzn.

# Kobieta kobiecie kobietą

Powszechnie wiadomo, zarówno w kulturze popularnej jak i w literaturze
naukowej[^vil],
że kobiety w swojej rywalizacji o najatrakcyjniejszych mężczyzn stosują wobec innych kobiet 
tzw. agresję pośrednią (ang. *indirect aggression*), tj. **plotkowanie, obgadywanie,
ostracyzm społeczny**. Zamiast tak jak mężczyźni rzucać bezpośrednio wyzwanie
rywalom, kobiety wolą używać tych bardziej zawoalowanych metod. Niektóre
(choć trzeba przyznać, że nie wszystkie) badania sugerują, że takie
ataki są szczególnie mocno skierowane przeciwko najatrakcyjniejszym
paniom i że są one skuteczne: strach przed tymi metodami skutecznie powstrzymuje
kobiety przed swobodnym manifestowaniem swoich wdzięków[^powstrzymywanie].

Coraz więcej publicystów zauważa, że kobieca rywalizacja może mieć na
celu nie tylko zapewnienie sobie opieki, lojalności i materiału genetycznego
najatrakcyjniejszych mężczyzn, ale możliwie jak największe utrudnianie
rozmnażania się innym kobietom w ogóle.

# Ale po co?

A dlaczego w ogóle szukamy atrakcyjnych partnerów? To proste: Bo jako produkty
ewolucji jesteśmy organizmami, które dążą do tego, żeby w
przyszłych pokoleniach było jak najwięcej kopii naszych genów. Najoczywistszym
przejawem tego dążenia jest potrzeba seksu; najlepiej z partnerami przejawiającymi oznaki zdrowia, sprawności i
płodności, czyli atrakcyjnymi. Rywalizacja wewnątrzpłciowa jest naturalną konsekwencją: Wszyscy - 
o ile nie jesteśmy homoseksualni - konkurujemy z innymi osobami
tej samej płci, aby zaskarbić sobie zainteresowanie i często wierność najbardziej pożądanych partnerów płci przeciwnej.

Ta rywalizacja ma jednak również nieoczywistą stronę: Taką, w której staramy się,
aby nasi konkurenci mieli jak najmniej potomstwa, a więc językiem naukowym
dążymy
do *supresji reprodukcyjnej*[^supresja]. Uzasadnienie jest właściwie proste,
ale wymaga trochę zastanowienia: Jeśli postaramy się, żeby inni mieli jak najmniej
dzieci, nie zmieniając przy tym naszych szans na rozmnażanie, to w przyszłych
pokoleniach kopie naszych genów będą stanowiły większy odsetek całej populacji.
Gdybyśmy wszyscy mogli się rozmnażać bez ograniczeń, nie miałoby to znaczenia.
Ale w historii naszego gatunku zdarzały się okresy, gdy ograniczała nas dostępność zasobów
takich jak jedzenie czy atrakcyjne terytorium. Zarówno my jak i nasi potomkowie w przyszłości musimy
być przygotowani, żeby zagarnąć ich jak najwięcej dla siebie. Jednym ze
sposobów na ułatwienie tej konkurencji nosicielom naszych
genów jest wyeliminowanie niektórych ich rywali jeszcze zanim się narodzą.

Co ciekawe, u wielu gatunków tę strategię zaobserwowano tylko przy
wysokiej gęstości zaludnienia[^population_density]. Nie trzeba chyba dodawać,
że z wysoką gęstością zaludnienia mamy do czynienia obecnie w miastach coraz bardziej
urbanizujących się społeczeństw.

# Mam rady i nie zawaham się ich użyć

W wywiadzie udzielonym dla podkastu DemistifySci[^odcinek] doktor Daniela
Sulikowska[^sulikowski] przedstawiła parę przykładów tego, jak kobiety udzielają swoim
konkurentkom szkodliwych rad, do których same nie zamierzają się stosować:
Takie zachowania zaobserwowano na forach internetowych dla nowych matek oraz w
laboratorium, pytając poddane badaniu kobiety o to, jak bardzo hipotetyczne
klientki salonu fryzjerskiego powinny skrócić swoje włosy. Badanie forów dla matek zostało przeprowadzone
przez studentów dr. Sulikowskiej i nie zostało jeszcze opublikowane w
czasopismach naukowych; badanie dot. skracania włosów natomiast doczekało się
już publikacji[^hair].

Mnie na myśl przychodzą też inne szkodliwe rady i opinie, których
propagowanie ciężko wyjaśnić inaczej niż jako psychologiczną broń w rywalizacji
kobiet z innymi kobietami. Na pierwsze miejsce wysuwa się normalizowanie
otyłości, tak powszechne w zachodnich mediach.

Naiwnie można by sądzić, że gdy
media przedstawiają nadwagę jako coś normalnego lub nawet
pożądanego, próbują w ten sposób zmienić to, jak grubi ludzie są
postrzegani przez resztę społeczeństwa. Ale może być też prawdą, że autorki
takich kampanii chcą, żeby jak najwięcej kobiet poddało się w swoich staraniach
o smukłą sylwetkę. W końcu prawie wszystkie takie kampanie są adresowane do
kobiet. Ten drugi cel wydaje się też bardziej realistyczny: łatwo przekonać
kogoś do kłamstwa, które chce usłyszeć. O wiele trudniej byłoby skłonić mężczyzn i
społeczeństwo w ogóle, żeby przestali zwracać uwagę na tak oczywisty dowód
słabego zdrowia i charakteru jak nadmiarowe dziesiątki kilogramów.

Kolejnym przykładem są właśnie tematy artykułów z prasy dla kobiet, do których nawiązałem
we
wstępie: Promowanie samotności i zdrad. Wiele młodych kobiet ignoruje
mądrości swoich matek oraz babć i odkłada decyzję o związaniu się i założeniu
rodziny do wieku, kiedy nie są już atrakcyjne dla mężczyzn, a ich zegar
biologiczny tyka coraz głośniej. To opóźnienie jest tym bardziej
dotkliwe, że wiele pań nie zdaje sobie sprawy, jak gwałtownie spada ich
atrakcyjność z każdym rokiem. Wiele 30-latek liczy, że są w stanie przyciągnąć
tych samych mężczyzn, którzy interesowali się nimi jeszcze kilka lat wcześniej.
Na domiar złego, często uważają, że ich sukcesy zawodowe i finansowe (do których
zachęcała je prasa kobieca), powinny być doceniane przez mężczyzn. Ci jednak
cenią w kobietach zupełnie inne aspekty.

Nie trzeba chyba tłumaczyć, dlaczego zachęcanie do pozamałżeńskich romansów i
zdrad jest szkodliwe dla odbiorczyń tych materiałów: Kobiety bezmyślnie
podążające za takimi radami ryzykują rozpad małżeństwa, co musi fatalnie odbić się
na ich przyszłych szansach reprodukcyjnych - jeśli planują jeszcze mieć potomstwo -
i na życiowych perspektywach ich żyjących już dzieci - jeśli te nie osiągnęły
jeszcze samodzielności i nadal pozostają w rodzinnym domu.

# Męska wersja

Do tej pory skupiłem się na materiałach kierowanych do kobiet, ale możemy też łatwo znaleźć podobny strumień rad adresowanych do panów i
zmniejszających szanse na rywalizację z ich strony. Są to oczywiście ruchy
MGTOW[^mgtow]
i blackpill[^blackpill], a w polskiej wersji społeczność gromadząca się na portalu Wykop pod
tagiem przegryw[^przegryw].

Ruch MGTOW (z ang. *men going their own way* - mężczyźni podążający własną drogą)
głosi, że mężczyźni powinni unikać wiązania się z kobietami. W skrajniejszej
wersji dotyczy to jakichkolwiek kontaktów z kobietami, a nawet ze społeczeństwem
w ogóle. W łagodniejszej wersji unikać należy jedynie poważnych związków, ale
niekoniecznie krótkich, przelotnych znajomości.
Uzasadnieniem ma być dwulicowa natura kobiet, które według tego ruchu w młodym
wieku są rozwiązłe, oferując swoje wdzięki tylko wąskiej grupie
najbardziej atrakcyjnych mężczyzn, a na starość godzą się na związek z mniej atrakcyjnym
mężczyzną, wykorzystując jego majątek, ale często odmawiając mu seksu[^betabankomat],
a nawet zdradzając go z tymi bardziej pożądanymi.
Pomimo tej niesprawiedliwej dla większości mężczyzn dynamiki, instytucje społeczne i
państwowe, a zwłaszcza sądy rodzinne, mają faworyzować kobiety a dyskryminować mężczyzn.

Ideologia blackpill dostarcza najbardziej skrajnych uzasadnień do wykluczenia
się z życia społecznego i poszukiwań partnerki. Głosi ona, że to geny 
całkowicie determinują atrakcyjność mężczyzny, a zatem
jakiekolwiek formy pracy nad sobą i próby zwiększenia swojej atrakcyjności są skazane na
porażkę. Pod wpływem takich sugestii, młodym mężczyznom, którzy nie mieli do tej pory sukcesu z kobietami,
łatwo uwierzyć, że już całe życie będą się mierzyć w tej sferze z niepowodzeniem.

To, że 
propagowanie podobnych teorii zmniejsza rywalizację
ze strony mężczyzn, jest oczywiste. W przeciwieństwie do kobiecej wersji
szkodliwych rad, nie doczekały się one jednak publikacji w mediach masowych.
Póki co, takie głosy ograniczają się do grup dyskusyjnych i forów w internecie,
choć cieszą się coraz większym zainteresowaniem.

# Co z tym zrobić?

Jeśli przedstawiona tu interpretacja jest trafna, prowadzi do
niekomfortowego wniosku: znaczna część konfliktów płci, które obserwujemy w
mediach i internecie, nie wynika z realnej „wojny kobiet z mężczyznami”, lecz z
rywalizacji wewnątrzpłciowej, ubranej w język emancypacji, sprawiedliwości lub
rozgoryczenia.

Z perspektywy jednostki najrozsądniejszą strategią obronną nie jest przyłączanie
się do którejkolwiek ze skrajnych narracji, lecz zachowanie sceptycyzmu wobec rad
i ideologii, które zniechęcają do budowania relacji, przedstawiają drugą płeć
jako wrogo nastawioną lub bagatelizują biologiczne ograniczenia
związane z atrakcyjnością. Zarówno kobiety, jak i mężczyźni mają realny interes w tym, by nie dać się
wciągnąć w narracje, które obiecują dają krótkotrwały upust emocjom, kosztem długofalowych
szans na satysfakcjonujące życie erotyczne i rodzinne.

Psychologiczna wojna wewnątrz płci nie musi być prowadzona świadomie, by była
skuteczna. Wystarczy, że będzie powielana bezrefleksyjnie. Najprostszą formą
oporu jest odmowa uczestnictwa i traktowanie intymnych rad pochodzących od
frustratów i frustratek z taką
samą ostrożnością, jak porad finansowych pochodzących od bankrutów.

[^supresja]: Ang. *reproductive suppression*. Wikipedia: https://en.wikipedia.org/wiki/Reproductive_suppression
[^agresja_posrednia]: Ang. *indirect aggression*.
[^vil]: Vaillancourt, T. (2013). Do human females use indirect aggression as an intrasexual competition strategy? Philosophical Transactions of the Royal Society B, 368(1631), 20130074. https://doi.org/10.1098/rstb.2013.0080, Wolny dostęp: https://pmc.ncbi.nlm.nih.gov/articles/PMC3826209/
[^konkurencja]: Ang. *intraesxual competition*. Wikipedia: https://en.wikipedia.org/wiki/Female_intrasexual_competition oraz https://en.wikipedia.org/wiki/Male_intrasexual_competition
[^ziemkiewicz]: Zacytowaną m.in. tu: https://www.wirtualnemedia.pl/skargi-do-krrit-na-felieton-rafala-ziemkiewicza-w-lato-z-radiem-o-feministkach-zglaszajacy-bez-poczucia-humoru,7171426826590337a
[^powstrzymywanie]: Krems, J. A., Rankin, A. M., & Northover, S. B. (2019). Women’s Strategic Defenses Against Same-Sex Aggression: Evidence From Sartorial Behavior. Social Psychological and Personality Science, 11(6), 770-781. https://doi.org/10.1177/1948550619882028 Wolny dostęp: https://www.academia.edu/download/121623964/194855061988202820250303-1-w37dls.pdf
[^agresja]: Borau, S., Bonnefon, JF. The Imaginary Intrasexual Competition: Advertisements Featuring Provocative Female Models Trigger Women to Engage in Indirect Aggression. J Bus Ethics 157, 45–63 (2019).  https://doi.org/10.1007/s10551-017-3643-y Wolny dostęp: https://jfbonnefon.github.io/publication/jbe19/jbe19.pdf
[^sulikowski]: Pani Sulikowska jest doktorem psychologii ewolucyjnej z Uniwerytetu Charlesa Sturta w Australii. Google Scholar: https://scholar.google.com/citations?user=wuSKtZgAAAAJ)
[^population_density]: https://en.wikipedia.org/wiki/Reproductive_suppression#Population_density
[^odcinek]: Odcinek 360., mniej więcej między 10. a 25. minutą: https://www.podchaser.com/podcasts/the-demystifysci-podcast-2077912/episodes/hidden-payoff-of-civilizationa-264436616
[^hair]: Sulikowski, D., Williams, M., Nair, G., Shepherd, B., Wilson, A., Tran, A., & Wagstaff, D. (2024). Off with her hair: Intrasexually competitive women advise other women to cut off more hair. Personality and Individual Differences, 216, 112406., Wolny dostęp: https://www.sciencedirect.com/science/article/pii/S019188692300329X#s0115
[^blackpill]: Wikipedia: https://en.wikipedia.org/wiki/Incel#%22Red_pill%22_and_%22black_pill%22
[^mgtow]: Wikipedia: https://en.wikipedia.org/wiki/Men_Going_Their_Own_Way
[^przegryw]: https://wykop.pl/tag/przegryw
[^betabankomat]: W polskim internecie mężczyzn w tej roli często określa się jako "betabankomaty" - zbitka słowa "beta" (w domyśle: "samiec beta") i "bankomat".
