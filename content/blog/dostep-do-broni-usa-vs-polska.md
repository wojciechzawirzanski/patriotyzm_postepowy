+++
date = '2025-12-11T14:46:58+01:00'
draft = true
title = 'Dostęp do broni już jest łatwiejszy w Polsce niż w Stanach Zjednoczonych'
tags = ["broń", "Polska", "Ameryka", "prawo", "samoobrona"]
thumbnail = "images/gun-pistol.jpg"
+++

W Polsce wciąż powiela się kłamstwo, że dostęp do broni palnej jest utrudniony.
Można to uznać za prawdę jedynie w takim sensie, w jakim utrudniony jest dostęp
do samochodów: wymaga przejścia prostej procedury administracyjnej, ale nie
zależy od arbitralnych decyzji urzędników ani szczególnych przywilejów.

Paradoks polega na tym, że osoby najgłośniej domagające się ułatwień bardzo
często nie mają pojęcia, jak obecne przepisy faktycznie działają – ani w Polsce,
ani w Stanach Zjednoczonych, które zwykle stawiają za wzór. Ten tekst pokazuje,
że Polakom łatwiej legalnie nabyć i nosić broń palną niż mieszkańcom wielu
stanów USA, zwłaszcza tych najbardziej rozwiniętych.

# Pozwolenia na broń

Nie jest prawdą, że w Stanach Zjednoczonych można po prostu wejść do sklepu i
kupić broń bez żadnych formalności. We **wszystkich stanach** obowiązują w tej kwestii 
jakieś ograniczenia[^federal]. W wielu, podobnie jak u nas, trzeba w tym celu uzyskać
pozwolenie.

W Polsce wystarczy raz zdobyć pozwolenie, aby móc **do końca życia** posiadać 
do kilkudziesięciu sztuk broni (w zależności od województwa).
Ograniczenie dotyczy tego, ile maksymalnie sztuk możemy w dowolnej chwili posiadać, a nie tego,
ile razy możemy broń sprzedać i kupić. A jeśli zajdzie taka potrzeba, pozwolenie
można korespondencyjnie rozszerzyć na większą ilość broni.

Inaczej to wygląda w USA: W kilku stanach nowe pozwolenie trzeba uzyskać **przed każdym zakupem**[^licensing].
W kilkunastu kolejnych stanach pozwolenie traci ważność po kilku latach.
W zależności od stanu, uzyskanie pozwolenia może się to wiązać z koniecznością przejścia
obowiązkowego szkolenia[^us_szkolenia], nawet jeśli niedawno takie szkolenie
przeszliśmy lub mamy już duże doświadczenie w posługiwaniu się bronią palną. Może
też oznaczać konieczność pozostawienia na policji odcisków palców, odbycia
rozmowy kwalifikującej z policjantem oraz przedstawienia osób, które mogą
zaświadczyć o naszym moralnym charakterze. Do niedawna w stanie Nowy Jork
wymagano również przedstawienia listy wszystkich naszych kont w sieciach
społecznościowych[^ny_private].

W Polsce bardzo popularny rodzaj pozwolenia -
pozwolenie kolekcjonerskie - nie wymaga żadnego obowiązkowego szkolenia. Trzeba
zdać na policji egzamin ze znajomości przepisów i posługiwania się bronią, ale to, jak się do niego
przygotujemy, pozostaje w naszej gestii. Rozmowa z policjantem również jest
konieczna, ale sprowadza się do krótkiej, uprzednio umówionej, wizyty
dzielnicowego w domu.

# Czas oczekiwania

W Polsce czas oczekiwania na pozwolenie i zaświadczenie, z którymi natychmiast możemy udać się do sklepu po
broń, wynosi **maksymalnie 2 miesiące**. Choć policji często zdarza się przekraczać
ten termin, wysłanie przez ePUAP prostej skargi ponaglającej zgodnie z Kodeksem Postępowania
Administracyjnego zazwyczaj potrafi zdziałać cuda i zaowocować natychmiastowym
załatwieniem sprawy następnego dnia.

Takiego szczęścia nie mają Amerykanie. Na przykład w Los Angeles na pozwolenie
trzeba czekać **prawie 2 lata**[^la_2_lata], a rekordziści czekali aż **3
lata**[^la_3_lata]. Również **3 lata** czekali rekordziści w stanie New Jersey, choć
średni czas oczekiwania wynosi tam we wszystkich miastach mniej niż 
rok[^nj_wait]. W stanie Nowy Jork teoretycznie maksymalny czas oczekiwania
wynosi 6 miesięcy, ale w praktyce często wydłuża się go do **ponad roku**[^ny_rok].

Kolejnym utrudnieniem, choć mniej dotkliwym, jest obowiązkowy czas oczekiwania
na nowo zakupioną broń. W Polsce nie ma takiego mechanizmu, stąd w internecie
możemy znaleźć rady dla strzelców, aby nie dali się namówić charyzmatycznemu
sprzedawcy do zakupu czegoś zupełnie innego i droższego niż zamierzali. Takich
pokus nie mają mieszkańcy stanów, w których trzeba odczekać od kilku do
kilkunastu dni przed odebraniem nowego sprzętu[^new_gun_wait].

Jest to mniej uciążliwe niż czekanie 3 lata na pozwolenie, ale i
tak może znacznie utrudnić życie w najmniej oczekiwanym momencie: Jeśli mamy już
broń, z którą dużo trenowaliśmy, a która niespodziewanie ulegnie awarii, nie
możemy w tych stanach natychmiast zdobyć zamiennika. Pół biedy, jeśli używamy
jej do zabawy czy lokalnych zawodów sportowych. Gorzej, jeśli lada dzień
bierzemy udział w ważnych mistrzostwach lub poważnie obawiamy się o swoje
bezpieczeństwo.

# Noszenie załadowanej broni

W Polsce posiadając pozwolenie na broń do celów sportowych (które bardzo łatwo
uzyskać), możemy nosić przy
sobie załadowaną broń wszędzie poza środkami komunikacji zbiorowej, budynkami
sądów, zgromadzeniami i imprezami masowymi[^noszenie].

O wiele trudniej jest być uzbrojonym np. w stanie New Jersey. Jeśli mamy tam przy
sobie broń, nie możemy wejść do żadnego **parku**, biblioteki, muzeum, szkoły,
żłobka, uniwersytetu, teatru, kina, budynku administracji stanowej lub
federalnej, szpitala, kliniki, przychodni, domu opieki, **baru, restauracji** czy na
plażę[^nj_sensitive_places]. Oczywiście nie możemy też zostawić broni na chwilę
przed wejściem, więc jeśli planujemy wizytę w jednym z tych miejsc,
najprawdopodobniej musimy być nieuzbrojeni przez cały dzień. Stan Nowy Jork jest
mniej restrykcyjny, ale zabrania noszenia broni w najbardziej atrakcyjnych
turystycznie miejscach, w tym na Times Square[^ny_tourist]. Natomiast w stanie
Maryland popełnimy przestępstwo jeśli wejdziemy z bronią do **jakiegokolwiek
sklepu czy zakładu**, chyba że właściciel wyraźnie nam na to
pozwolił[^maryland_private]. W stanie Nowy Jork podobne ograniczenie zostało
zniesione dopiero 2 lata temu decyzją sądu[^ny_private].

W Polsce złamiemy prawo tylko jeśli pojawimy się załadowaną bronią w jednym z
wymienionych wcześniej miejsc. W wielu innych obiektach noszenie broni jest
zabronione decyzją zarządcy, ale nie grozi za to żadna sankcja - co najwyżej
ochrona może nas poprosić o opuszczenie obiektu, gdyby wyszło na jaw, że
jesteśmy uzbrojeni.

# Dostępne rodzaje broni

Kilkanaście stanów ogranicza pojemność magazynków do maksymalnie 10
nabojów[^magazine],
choć praktycznie wszystkie współczesne pistolety mają
magazynki na kilkanaście do kilkudziesięciu nabojów. To ograniczenie praktycznie
wyklucza obywateli z niektórych sportów strzeleckich oraz może mieć tragiczne znaczenie w
sytuacji samoobrony. Mogłoby się wydawać, że kilka strzałów powinno wystarczyć
do odparcia ataku, ale praktyka bywa bardziej skomplikowana: Duża liczba
zdeterminowanych lub odurzonych napastników, niecelne strzały, a także celne a
nawet śmiertelne strzały ale działające z opóźnieniem sprawiają, że większa
ilość amunicji może decydować o życiu lub śmierci niewinnych ofiar.

Z powodu tego ograniczenia producent broni KelTec przywrócił przestarzały sposób
ładowania broni bez magazynków, który ludzkość porzuciła po II WŚ[^keltec].

Podobną krytykę można wystosować wobec wprowadzonego przez 11 stanów (oraz
miasto stołeczne) zakazu posiadania karabinków przypominających broń
bojową[^assault]. Taka broń jest nie tylko używana w sportach strzeleckich, ale przede wszystkim może być
nieoceniona przy obronie własnego domu, bo o wiele skuteczniej powstrzyma
napastników. Jest przy tym łatwiejsza w użyciu przez osoby, które nie
mają czasu na regularne treningi.

W Polsce nie mamy takich ograniczeń. Posiadacze najpopularniejszych typów
pozwoleń - do celów kolekcjonerskich lub sportowych - mogą kupić o wiele większy
asortyment broni niż wielu Amerykanów.

# Podróżowanie

Ponieważ każdy stan w USA ma inne regulacje dotyczące broni palnej, a wiele z
nich nie uznaje pozwoleń uzyskanych w innych stanach[^reciprocity], podróżowanie
po kraju staje się niezwykle skomplikowane[^interstate]. Każdy mieszkaniec musi
dokładnie zapoznać się z prawem wszystkich stanów, przez które będzie
przejeżdżać z bronią, żeby nie narazić się na zarzuty karne.

# Utrudnienia w Polsce

A jakie utrudnienia występują w Polsce, których nie spotkamy w Stanach
Zjednoczonych? **ŻADNE.**

Niektórzy narzekają, że w ogóle o pozwolenie trzeba
się ubiegać, ale zasady przyznawania prawie wszystkich pozwoleń są jasne, obiektywne i
pozbawione uznaniowych elementów. W wielu stanach są one o wiele surowsze niż w
Polsce.

Niektórzy narzekają, że za pozwolenie i wymagane badania trzeba płacić,
ale w Polsce te koszty również są niższe niż w Stanach[^koszty], a także niższe
niż cena nawet najtańszego nowego pistoletu.

Bardzo często polscy strzelcy narzekają, że wymogiem uzyskania pozwolenia
kolekcjonerskiego jest przynależność do dowolnego stowarzyszenia
kolekcjonerskiego (koszt: 10 zł rocznie), a wymogiem uzyskania pozwolenia
sportowego jest uprawianie sportu strzeleckiego (trzeba przejść szkolenie,
egzamin i co roku wziąć udział w zawodach). Te narzekania na nieistotne
szczegóły najdobitniej pokazują, że w Polsce bardzo łatwo można zdobyć
uprawnienia do posiadania i noszenia broni.

# Dlaczego Polacy mają mniej broni niż Amerykanie?

Bo jej nie potrzebują. Polska jest nieporównanie bezpieczniejszym miejscem niż
USA[^bezpieczeństwo]. W dodatku nie mamy do broni podejścia ideologicznego i nie
fetyszyzujemy jej (poza niektórymi pasjonatami broni). Natomiast
Amerykanie traktują ją często jako ważny element swojej tożsamości narodowej i
symbol wartości, na równi z Biblią czy flagą narodową.

Broń jest nam tak bardzo niepotrzebna, że wielu krzykaczy domagających się
swobodnego dostępu do broni nie ma najmniejszego pojęcia, jak łatwo można
pozwolenie na broń uzyskać. Wielokrotnie gdy to wyjaśniałem, ktoś zarzucał mi kłamstwo, bo "gdyby
to było tak łatwe, to nikt nie domagałby się łatwiejszego dostępu do broni i
wszyscy by ją kupowali." To znaczy, że wytworzyła się samonapędzająca się bańska
dezinformacyjna: Ludzie zakładają, że dostęp do broni jest utrudniony, bo tak
wiele osób domaga się ułatwień i sami dołączają do chóru, który domaga się
ułatwień. Nie poświęcają przy tym nawet 10 minut, żeby sprawdzić w internecie,
czy dostęp do broni rzeczywiście jest tak trudny.

Dostęp do broni w Polsce jest utrudniony tylko w jednym sensie: Tak niewielu z
nas czuje potrzebę jej posiadania, że infrastruktura dla strzelców jest
minimalistyczna: Jest mało strzelnic, bo nie ma zapotrzebowania na ich usługi;
jest mało sklepów z bronią i amunicją, bo mało kto w nich kupuje. Przez to
ciężej trenować strzelanie, a przy zakupach wobec braku konkurencji trzeba się
liczyć z wysoką marżą i niedużym wyborem.

To zapewne poprawi się dopiero, kiedy "dogonimy" Zachód pod względem
przestępczości. Ale tego nikomu z nas nie życzę.

[^la_2_lata]: https://www.nraila.org/articles/20250721/designed-to-fail-permit-processing-in-the-city-of-angels
[^la_3_lata]: https://www.visaverge.com/news/doj-sues-la-county-sheriff-over-unreasonable-concealed-carry-delays/
[^nj_wait]: https://bearingarms.com/john-petrolino/2024/12/29/top-10-worst-towns-in-nj-on-permit-to-carry-issuance-delays-n1227241
[^ny_rok]: https://thegunzone.com/how-long-to-get-a-concealed-carry-permit-in-new-york/

[^us_szkolenia]: https://giffords.org/lawcenter/gun-laws/policy-areas/guns-in-public/concealed-carry/
[^noszenie_kolekcji]: https://trybun.org.pl/2017/07/05/komenda-glowna-policji-ustawodawca-zakazujac-noszenia-zaladowanej-broni-posiadanej-w-celu-kolekcjonerskim-nie-ustanowil-sankcji/
[^new_gun_wait]: https://giffords.org/lawcenter/gun-laws/policy-areas/gun-sales/waiting-periods/
[^nj_sensitive_places]: https://theoafast.com/carrying-prohibited/
[^ny_tourist]: https://apnews.com/article/new-york-guns-restrictions-appeal-second-amendment-4aa7bb4d668a3c452c8316fd31531588
[^maryland_private]: https://wearearmed.com/marylands-gun-safety-act-2023-restricts-carry-in-sensitive-places/
[^magazine]: https://giffords.org/lawcenter/gun-laws/policy-areas/hardware-ammunition/large-capacity-magazines/
[^keltec]: https://www.nrawomen.com/content/review-the-keltec-pr-57-pistol
[^assault]: https://giffords.org/lawcenter/gun-laws/policy-areas/hardware-ammunition/assault-weapons/
[^ny_private]: https://reason.com/2023/12/13/2nd-circuit-rejects-new-yorks-default-rule-against-guns-in-businesses/
[^licensing]: https://giffords.org/lawcenter/gun-laws/policy-areas/owner-responsibilities/licensing/
[^interstate]: https://www.americanconcealandcarry.com/crossing-state-lines-the-interstate-nuances-of-concealed-carry-laws/
[^reciprocity]: https://my.concealedcoalition.com/reciprocity-maps/
[^federal]: https://legalclarity.org/18-usc-922-federal-firearm-laws-and-restrictions-explained/
[^koszty]: W Polsce wszystkie koszty związane z pozwoleniem kolekcjonerskim możemy zamknąć w 1 500 zł, podczas gdy w niektórych stanach trzeba płacić setki lub nawet tysiąc dolarów i to przed każdym zakupem: https://www.militarymodelling.com/blog/how-much-are-gun-license/
[^bezpieczeństwo]: https://www.nationmaster.com/country-info/compare/Poland/United-States/Crime/Violent-crime
[^noszenie]: https://nos-bron.pl/noszenie-broni/zakaz-noszenia-broni/
