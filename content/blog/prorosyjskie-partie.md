+++
date = '2025-12-21T17:00:53+01:00'
title = 'Jak Rosja kontroluje swoje partie w Polsce'
tags = ["Polska", "Rosja", "polityka", "sieci społecznościowe", "Ameryka", "Chiny"]
+++

Prorosyjskie partie zadomowiły się w polskiej polityce na dobre, walcząc o
interesy Rosji pod przykrywką troski o „realizm”, „suwerenność” lub „sprzeciw
wobec establishmentu”. Krytycy z jednej strony zarzucają im działanie na
zlecenie Kremla, z drugiej - oskarżają ich o bycie pożytecznymi idiotami i
wspieranie wrogiego mocarstwa z głupoty. Obie oceny mogą być błędne. W tym
artykule opiszę, jak Rosja może sterować swoimi partiami w Polsce i wynagradzać je, nie
narażając ich kierownictwa na odpowiedzialność karną.

# Agenci wpływu dawniej i współcześnie

Kiedy mówimy o agentach wpływu kontrolowanych przez wywiad obcego państwa, na
myśl przychodzą osoby takie jak Gerhard Schröder[^shroder]. Ten kanclerz Niemiec
prowadził politykę prorosyjską, zwłaszcza w ostatnich dniach swoich rządów, a natychmiast po
złożeniu urzędu zaczął otwarcie przyjmować wysokie wynagrodzenie od Rosji
za pośrednictwem jej spółek kapitałowych. Co prawda nigdy nie udowodniono
mu przyjmowania poleceń od Rosjan ani negocjowania honorarium za ich
wykonywanie, ale też nikomu w Niemczech na tym specjalnie nie zależało. I choć
niewątpliwie jest to historia sukcesu - agent nie poniósł nawet tak
symbolicznych konsekwencji jak wyrzucenie z partii[^spd] - to ta metoda jest
szalenie ryzykowna, bo naraża agenta na odpowiedzialność karną, a kontrolujące
go państwo na oburzenie opinii publicznej i reakcję przeciwną do zamierzonego
efektu.

Dlatego państwa stosują zazwyczaj o wiele bardziej subtelne metody. Świetnym
przykładem są tu finansowane przez niemiecki rząd[^kas_finanse][^boll_finansowanie] fundacje działające w krajach, na które nasi
zachodni sąsiedzi chcą wywierać wpływy, również w Polsce. Np. "Campus Polska
Przyszłości", konferencja obecnie rządzących partii, finansowana
była m.in. przez fundację Bolla oraz fundację
Adenauera[^campus_sponsorzy],
Te same fundacje sponsorują stypendia dla wybranych studentów, którzy rokują
nadzieję na objęcie ważnych funkcji w Polsce w przyszłości[^stypendia]. Takie
metody są bezpieczniejsze, bo nie przekraczają progu odpowiedzialności karnej i
wywołują minimalne oburzenie opinii publicznej - o wątpliwych praktykach tych
fundacji donoszą tylko media prawicowe o niskiej wiarygodności[^drz] i czasami
niezależni eksperci o świetnej wiedzy, ale małych zasięgach[^eksperci]. Metody
te jednak mają też olbrzymią wadę: nie dają gwarancji na uzyskanie pożądanych
rezultatów, a nawet jeśli działają, to bardzo powoli.

Istnieją jednak metody wpływu, które łączą niezawodność tej pierwszej i
bezpieczeństwo tej drugiej. Ich zalążki istniały i były wykorzystywane od dekad,
ale rozwój technologii w ostatnich latach drastycznie zwiększył ich skuteczność.
Dzięki najnowszym postępom, nasi wrogowie mogą wynagradzać swoich agentów poza
jakąkolwiek kontrolą, a jednocześnie dawać im jasne sygnały, czego od nich
oczekują.

# Nowa forma zapłaty

Oba powyższe przykłady opierają się na transferach pieniężnych, jawnych lub
półjawnych, bezpośrednich lub odroczonych. Współcześnie jednak pieniądz okazuje
się narzędziem coraz mniej
użytecznym. Zostawia ślady i w państwach
demokratycznych łatwo zamienia się w problem prawny i wizerunkowy.

Teoretycznie alternatywą mogłyby być kryptowaluty. Jak wiadomo,
odgrywają one ważną rolę w finansowaniu przestępczej działalności.
W praktyce jednak nie nadają się do tego w kontekście polityków:
przepływy kryptowalut są publiczne i możliwe do analizy, a koniec końców i tak wymagają od
beneficjenta wymiany na prawdziwą walutę. Jest to szczególnie problematyczne w
przypadku osób publicznych i znajdujących się pod wzmożoną kontrolą.

I wtedy wchodzi on, cały na biało: zasięg.

W erze mediów społecznościowych widoczność
stała się walutą polityczną samą w sobie. Jest jak samo-spełniająca
się przepowiednia[^przepowiednia]:
Partia, która jest stale obecna w trendach i komentarzach na platformach
społecznościowych, zaczyna być postrzegana jako istotna, a z czasem jako nie do
pominięcia. Media zapraszają jej przedstawicieli, bo generują uwagę. Konkurenci reagują, bo nie
mogą ich ignorować. Wyborcy nabierają przekonania, że skoro dany przekaz jest
wszędzie, to musi być ważny.

Przy czym ten zasięg można wygenerować sztucznie przy odpowiednich nakładach
technologicznych i finansowych, a Rosja robi to nagminnie[^meta_threat]. Co najważniejsze,
nawet jeśli machinacje wrogiego państwa zostaną ujawnione, odbiorca takiej
zapłaty może udawać, że cały proceder odbywa się bez jego zgody i udziału.

Najjaskrawszym przykładem są wybory prezydenckie w Rumunii w 2024 r.[^rumunia] 
Călin Georgescu, kandydat według sondaży równie niepopularny jak Magdalena
Biejat u nas, "wygrał" I turę. Choć
zgłaszał, że na jego kampanię nie wydano ani złotówki, akcje promujące go na
Tik-Toku pochłonęły miliony euro, dziesiątki tysięcy fałszywych kont, każde z
oddzielnym łączem internetowym oraz setki opłaconych influencerów, którzy
dostawali bardzo konkretne instrukcje, jak maksymalnie wykorzystać słabości algorytmu
tej platformy.

Rumuński Sąd Konstytucyjny jednogłośnie unieważnił te wybory na podstawie
raportu służb specjalnych, który został odtajniony. W tym wypadku więc Rosja
przedobrzyła i uniemożliwiono tak drastyczną ingerencję.
Udało się jednak coś na tym ugrać: podważenie zaufania do demokracji i
podsycenie teorii spiskowych o zmowach europejskich elit.

# Sterowanie

Nowe technologie ułatwiają nie tylko wynagradzanie agentów wpływu, ale też
sterowanie nimi. W powieściach szpiegowskich agenci otrzymują jasne instrukcje
od oficerów prowadzących. To również jest przestarzała i ryzykowna metoda,
szczególnie w przypadku ważnych polityków. Jest też już niepotrzebna. Do
wydawania zaleceń Rosja może użyć tego samego kanału, którym wynagradza swoje
partie.

Wystarczy sztucznie generowanymi wyświetleniami nagradzać tylko te materiały
usłużnych polityków, które najbardziej odpowiadają wrogiemu państwu. Tak
sterowani
ludzie mogą twierdzić, że nie zdają sobie sprawy, skąd te zasięgi naprawdę
pochodzą i że uważają je za prawdziwe zainteresowanie wyborców. Daje im to
jednocześnie sygnał, jakie poglądy są od nich oczekiwane. Jest to
klasyczny przykład *plausible deniability*[^deniability], a więc możliwości
wyparcia się swoich prawdziwych intencji.

Dla mocodawców ryzyko, że tacy politycy w końcu wybiją się na niezależność jest
niewielkie. 
Nawet jeśli uzyskają
popularność na tyle dużą, że sama się napędza, nadal pozostają zależni od elektoratu,
który przywiązał się już do konkretnych haseł. (To przywiązanie do elektoratu
widzieliśmy szczególnie wyraźnie w ostatniej kampanii prezydenckiej, gdy
Sławomir Mentzen próbował ustawić się symetrycznie pomiędzy dwoma kandydatami,
ale ostatecznie musiał podkulić ogon i opowiedzieć się za jedną ze stron.)
Natomiast dopóki poparcie takich partii pozostaje niskie, są one cały czas zależne od
sztucznego wsparcia z zagranicy. A jeśli spróbują się wyrwać, zawsze można to
wsparcie przekierować na kogoś bardziej posłusznego. (Możliwe, że z takim
manewrem mieliśmy do czynienia w tym roku, kiedy otwarcie prorosyjska
Konfederacja nagle odebrała poparcie Konfederacji bardziej zawoalowanej.)

Stąd wypływa wniosek, że problemem są tu nie konkretni ludzie, ale system, który
jest podatny na takie manipulacje. Nawet gdyby prorosyjscy politycy wiedzeni
głosem sumienia skręcili na inny kurs, szybko odpłynęliby w niepamięć, a na ich miejsce znaleźliby się
inni w naszym 38-milionowym narodzie. Tak jak w profesji handlarzy używanych samochodów
czy taksówkarzy przed spopularyzowaniem aplikacji, system odrzuca przyzwoitych
ludzi, a nagradza tych zepsutych.

# Dlaczego to możliwe

Takie praktyki można by w dużej mierze ukrócić, ale nie jest to w interesie
platform, które jako jedyne mają dostęp do niezbędnych danych. Przede wszystkim rosyjskie kampanie
dezinformacyjne, polityczne i propagandowe przynoszą im realne
zyski[^fb_politico][^fb_ria]. Co ważniejsze obecnie, prezesi amerykańskich
platform są
gotowi podporządkować się życzeniom prezydenta Trumpa, a temu nie w smak jest
badanie wpływów rosyjskich: w przeszłości potwierdzono 11 przypadków, kiedy sam utrudniał
śledztwa dotyczące rosyjskich wpływów na jego zwycięstwo[^trump_obstruction], a
New York Times donosił, że przed wyborami jego współpracownicy wielokrotnie kontaktowali się z
wysoko postawionymi oficerami rosyjskiego wywiadu[^nyt].

Unia Europejska mogłaby wymagać większej transparentności i stanowczości od
platform.
Niestety Europa jest pod dużą presją ze strony amerykańskiej
administracji, aby nie utrudniać gigantom technologicznym zarabiania
pieniędzy i nie ograniczać ich władzy nad umysłami wyborców.

Choć Facebook publikuje raporty dotyczące rosyjskich kampanii z użyciem
fałszywych kont[^meta_threat], są one niewystarczające. Platformy
społecznościowe systematycznie i konsekwentnie utrudniają dostęp do niezbędnych
danych badaczom i śledczym[^data_senate][^data_eu][^data_arxiv]. Rosyjskie machinacje
udaje się ukrócić tylko, kiedy osiągną one ekstremalny rozmiar, jak to było w
przypadku rumuńskich wyborów prezydenckich.

# Podsumowanie

Ten model wpływu nie opiera się na znalezieniu wyjątkowo głupich lub
sprzedajnych
jednostek. Jego podstawą jest przemyślane wykorzystanie systemowych słabości naszej
przestrzeni informacyjnej: Polska debata polityczna odbywa się na platformach
amerykańskich i chińskich, a nadawać jej ton może państwo najbardziej
zdeterminowane i pozbawione ograniczeń w stosowaniu bezpardonowej propagandy,
dzięki autorytarnemu ustrojowi i obojętności na koszty dyplomatyczne.
W takim systemie wyjątkowo głupie lub sprzedajne jednostki nie muszą być szukane — one same się znajdują.
Dopóki oddajemy nasze myśli, treści i uwagę zewnętrznym mocarstwom, sami się na
takie manipulacje wystawiamy.

[^shroder]: Wikipedia: https://pl.wikipedia.org/wiki/Gerhard_Schr%C3%B6der#Gazprom
[^spd]: https://www.rp.pl/polityka/art38056071-byly-kanclerz-gerhard-schroeder-nie-odpowie-za-zwiazki-z-rosja-moze-zostac-w-spd
[^campus_sponsorzy]: https://2023.campuspolska.pl/en/our-partners/
[^stypendia]: https://www.eurodesk.pl/granty/program-stypendialny-dla-studentow
[^kas_finanse]: https://pl.wikipedia.org/wiki/Fundacja_Konrada_Adenauera#Finansowanie
[^boll_finansowanie]: https://pl.wikipedia.org/wiki/Fundacja_im._Heinricha_B%C3%B6lla
[^drz]: https://dorzeczy.pl/kraj/338728/rusza-campus-polska-kowalski-niemiecka-inwestycja.html
[^eksperci]: https://podtail.com/podcast/niemcy-w-ruinie/s2e34-soft-power-jak-niemcy-wp-ywaj-na-innych/
[^przepowiednia]: https://pl.wikipedia.org/wiki/Samospe%C5%82niaj%C4%85ca_si%C4%99_przepowiednia
[^meta_threat]: https://transparency.meta.com/metasecurity/threat-reporting/
[^rumunia]: https://cyberdefence24.pl/cyberbezpieczenstwo/cybermagazyn-ingerencja-w-rumunskie-wybory-jak-do-tego-doszlo
[^deniability]: Termin, który niestety nie doczekał się rozsądnego polskiego
  tłumaczenia. https://en.wikipedia.org/wiki/Plausible_deniability
[^fb_politico]: https://www.politico.eu/article/russia-influence-hackers-social-media-facebok-operation-thriving/
[^fb_ria]: https://www.pbs.org/newshour/nation/russian-propaganda-group-purchased-ads-facebook-2016-election-heres-means
[^trump_obstruction]: https://en.wikipedia.org/wiki/Mueller_report#Episodes_of_alleged_obstruction
[^data_senate]: https://www.cnbc.com/2018/12/17/tech-companies-respond-to-senate-intelligence-committee-investigation.html
[^data_eu]: https://poland.representation.ec.europa.eu/news/tiktok-i-meta-blokuja-dane-2025-10-27_pl
[^data_arxiv]: [TikTok's Research API: Problems Without Explanations](https://arxiv.org/abs/2506.09746)
[^nyt]: https://web.archive.org/web/20170302025649/https://www.nytimes.com/2017/02/14/us/politics/russia-intelligence-communications-trump.html
